<html><head><title>OEFENINGEN</title></head><body><center><font size="+1"><b>

OEFENINGEN<br>bij<br>ALGORITMEN en GEGEVENSSTRUCTUREN</b></font>
</center>

<center>
<p>
2013-2014<br>
</p></center>

<p>

</p><li><b>LES 10</b>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;
&nbsp;&nbsp;&nbsp;&nbsp;&nbsp;&nbsp;&nbsp;&nbsp;
&nbsp;&nbsp;&nbsp;&nbsp;&nbsp;&nbsp;&nbsp;
</li><li><b>De Bruijnreeksen</b>
<onderwerp=De Bruijnreeksen>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
28 oktober 2013<br>
<p>
<br>
<b>A. Grafen</b>
<p>
Je krijgt een header <a href="graaf.h"><code>graaf.h</code></a>.
Het bestand bevat definities en code voor verschillende klassen van ijle grafen.
Voor de eenvoud is de implementatie in hetzelfde bestand opgenomen. Je krijgt ook een
voorbeeldtoepassing in 
<a href="graaf.cpp">graaf.cpp</a>.
<p>
<p>
In een typische objectgeori&euml;nteerde aanpak zou men een klasse Knoop en een
klasse Verbinding (of Buur) maken die een pointer naar een Knoop bevat. In deze 
implementatie werken we echter met <i>nummers i.p.v. pointers</i>. De knopen (Eng. 
<i>nodes</i>) worden genummerd van 0 tot <code>n-1</code>, en ook de verbindingen (Eng.
<i>edges</i>) krijgen nummers (die, als er verwijderd wordt, niet meer noodzakelijk op
mekaar volgen).
De graaf houdt een <code>std::vector</code> van knopen bij. 
Elke knoop is een <code>std::map</code> die doelknoopnummers afbeeldt op verbindingsnummers.

<p>
Het voordeel van een nummeringssysteem is dat men eenvoudig data met knopen of 
verbindingen kan associ&euml;ren zonder iets aan de graafimplementatie te moeten 
veranderen. Zo kan men bv. een tabel of vector van pre-ordernummers maken, die men 
indexeert met knoopnummers. Verbindingsgewichten kunnen ook ondergebracht worden in een 
aparte tabel of vector, ge&iuml;ndexeerd d.m.v. verbindingsnummers. Enzovoort. 

<p>
De nummeringen zouden eigenlijk met <code>unsigned int</code> (of <code>size_t</code>) 
moeten gebeuren, want ze worden gebruikt om te indexeren in tabellen en vectoren. Er is 
echter voor <code>int</code> gekozen omdat men in graafalgoritmen vaak handig gebruik
maakt van <i>speciale</i> nummers zoals -1, bv. om aan te duiden dat een verbinding niet 
bestaat. 

<p>
Bij de constructie van een <code>Graaf</code> moet je een <code>RichtType</code> 
meegeven, hetzij <code>GERICHT</code> of <code>ONGERICHT</code>. Het verschil zit hem bij 
het toevoegen van een verbinding. Indien je een verbinding a->b toevoegt aan een 
ongerichte graaf, dan wordt automatisch de verbinding b->a ook toegevoegd. Interessant 
is dat beide verbindingen hetzelfde verbindingsnummer krijgen! Op die manier kun je data, 
zoals een gewicht, associ&euml;ren met "beide richtingen" van een ongerichte verbinding. 

<p>
Bij de constructie van een <code>Graaf</code> kun je een aantal knopen opgeven. Default 
is dit nul. Je kunt achteraf nog knopen toevoegen met de methode 
<code>voegKnoopToe()</code>. Deze methode geeft het knoopnummer van de nieuwe knoop
terug. In deze implementatie kun je de nummering niet wijzigen en kun je geen knopen 
verwijderen. Verbindingen moeten toegevoegd worden met 
<code>voegVerbindingToe(a,b)</code>. Je kunt ook verbindingen verwijderen met
<code>verwijderVerbinding</code>.

<p>
Let op de implementatie van de operator[], die ervoor zorgt dat een graaf zich voordoet 
als een tabel van knopen (waarom de twee versies ?!). Een knoop is een <code>map&lt;int, 
int&gt;</code>. Om buren te overlopen moet je een iterator gebruiken, meer bepaald 
<code>Knoop::iterator</code>. De waarde van een map-iterator is een paar, in dit geval 
<code>pair&lt;int, int&gt;</code>. Dat is een struct met twee velden: <code>first</code> 
slaat hier op het knoopnummer van de buurknoop en <code>second</code> op het nummer van 
de verbinding. 

<p>
Verschillende graafmethodes zijn <code>const</code>. Deze mogen de graaf niet wijzigen.
 Als het nodig is om buren te overlopen moet je in dat geval 
<code>Knoop::const_iterator</code> gebruiken. 

<p> Sommige methodes gooien een <code>GraafExceptie</code> op indien er iets foutgaat. 
Deze klasse erft van <code>std::logic_error</code> en indirect van 
<code>std::exception</code>. Meer uitleg over standaardexcepties kun je bv. <a
href="http://www.aoc.nrao.edu/~tjuerges/ALMA/STL/html/classstd_1_1exception.html">hier</a> vinden. 
<p>
<br>
<b>B. De Bruijnreeks</b>
<p>
<b>Definitie:</b>
Een <i>de Bruijnreeks</i> van orde <code>N</code> over een bepaald alfabet
is de kortste <i>circulaire</i> reeks die elke mogelijke reeks van lengte <code>N</code>
als (aaneensluitende) deelreeks bevat.
<br>
Bijvoorbeeld:
<ul>
 <li>een de Bruijnreeks van orde <code>N=2</code> over een alfabet <code>{a,b}</code> is 
 bijvoorbeeld "aabb" want "aa", "ab", "ba" en "bb" komen erin voor als aaneensluitende 
 deelreeks (indien je de reeks circulair opvat!) 
 <li>een de Bruijnreeks van orde <code>N=3</code> over een alfabet <code>{a,b}</code> is 
 bijvoorbeeld "abbbabaa". 
 <li>een de Bruijnreeks van orde <code>N=2</code> over een alfabet <code>{a,b,c}</code> 
is bijvoorbeeld "aacbbccab".
</ul>

<p>
De grootte van het alfabet noemen we <code>M</code>.
Vaak neemt men de eerste <code>M</code> letters van het alfabet, maar computationeel
is het soms voordeliger gehele getallen vanaf 0 te nemen 
(alfabet: <code>0</code> t.e.m. <code>M-1</code>).

<p>
Men kan aantonen dat de lengte van elke de Bruijnreeks <code>M<sup>N</sup></code> is.
<p>
Om het ingewikkelde manipuleren met strings te vermijden is het handig om strings van
lengte <code>N</code> te beschouwen als getallen met <code>N</code> cijfers in het
<code>M</code>-tallig stelsel: in plaats van a, b, c,  ... neem je 0, 1, 2, ... .
Als <code>M=10</code> en <code>3</code>, bijvoorbeeld, heb je dan alle natuurlijke getallen nodig
kleiner dan 1000 (eventueel nullen vooraan toevoegen). Als je liever letters ziet dan
cijfers kan je bij het uitschrijven natuurlijk 0 terug omzetten naar a, 1 naar b, en zo
voorts.
De nummers zijn in feite hashcodes die effici&euml;nt berekend kunnen worden d.m.v. de
 regel van Horner. Er zijn <code>M<sup>N</sup></code> mogelijke woorden van lengte 
<code>N</code> uit een alfabet met <code>M</code> letters. De hashcodes liggen dus in het 
interval <code>[0,M<sup>N</sup>[</code>. 
<br>Omgekeerd kan uit elk getal uit dit interval een woord afgeleid worden ("unhash").

<p>
<br>
<b>Opgave</b>
<ul>
<li>
Aan welke voorwaarden moet een gerichte graaf voldoen opdat er een Eulercircuit zou bestaan
(tip: kijk in de cursus)?
<li>
Wat is het verband tussen De Bruijnreeksen en Eulercircuits? Tip: kijk naar de
<code>N</code>-strings die in een De Bruijnreeks verscholen zitten. Voor <code>N=3</code>
bevat bijvoorbeeld "abbbabaa". de strings "abb", "bbb", "bba", en zo voorts. Wanneer
kunnen twee strings op achter mekaar staan in zo'n uitgeschreven lijstje? Let erop dat
een Eulercircuit alle verbindingen juist &eacute;&eacute;n keer bezoekt, maar niet
noodzakelijk alle knopen.
<li>
Toon aan dat de lengte van elke de Bruijnreeks <code>M<sup>N</sup></code> is.
<li>
Schrijf een programma <code>debruijn.cpp</code> dat een de Bruijnreeks genereert van lengte <code>N</code>
over een alfabet <code>M</code> en uitschrijft, 
waarbij de parameters <code>M</code> en <code>N</code>
op de commando-lijn meegegeven worden.
<p>
<b>Opmerking: voor je begint met coderen maak je een UML-klassendiagram dat alle klassen
uit het <tt>graaf.h</tt>-bestand bevat, en ook alle klassen die je gaat programmeren.
Attributen en operaties worden ook aangegeven, en je laat het resultaat controleren voor
je begint met de implementatie</b>.
<p>
<li>
Zoals altijd ga je de code die je schrijft natuurlijk grondig testen en zoals je weet is
het vaak nuttig de testen <i>eerst</i> te maken.
<br>Enkele hints voor een "grondige" test voor Eulercircuits:
<ul>
<li>Ga na of de teruggegeven weg relevant is. Worden alle knopen bezocht? Worden alle
 takken precies eenmaal bezocht?
<li>Wat gebeurt er met je code als er geen Eulercircuit is?
</ul>
<p>
Het kan zijn dat je voor bepaalde tests ook een (vrij ingewikkeld) algoritme moet schrijven!


<p>
<b>bijkomende opgave</b>
<p>
Je bent een geniaal huis-aan-huisverkoper van slechte stofzuigers. Je bent zo goed dat je
in elk gezin waar je komt een stofzuiger kan verkopen, behalve als de bewoners je
reputatie kennen. Je stofzuigers zijn daarentegen zo slecht dat iedereen die er een
gekocht heeft dit onmiddellijk laat weten aan iedereen die het wil weten via zijn blog.
Ze zijn zelfs zo slecht dat iedereen die erover leest op een blog het bericht
onmiddellijk overneemt op zijn eigen blog. Met RSS verspreidt je reputatie zich dan ook
razendsnel.
<p>
Je komt in een nieuw stadje van 5000 gezinnen en wil daar uiteraard zoveel mogelijk
stofzuigers verkopen. Door een gelukkig toeval kan je de hand leggen op <a href="rss">een
lijst van alle RSS-abonnementen</a> zodat je voor elk huisgezin weet welke andere
gezinnen het volgt via zijn blog.
<p>
Hoeveel stofzuigers kan je maximaal kwijt? In welke volgorde moet je dan huizen afgaan en
welke gezinnen mag je overslaan?
<b>Tips:</b>
<ul>
<li> Het gezin 774 is een stel asocialen wiens hond de hele buurt wakker blaft. Niemand
leest dan ook hun blog en je kan veilig bij hen beginnen.
<li> Als je &eacute;&eacute;n stofzuiger verkocht krijgt aan een gezin van een sterk
samenhangende component van de RSS-graaf, kan je binnen die component geen tweede
stofzuiger kwijt.
</ul>
<br>
<b>Bijkomende opgave</b>
Je hebt eindelijk een leverancier van goede stofzuigers gevonden en doet een winkel open
in het voorvermelde stadje. Je wil dan ook dat iedereen dit weet. Welke gezinnen moet je
verwittigen zodanig dat iedereen dit inderdaad weet?


</body>
</html>
